La band marchigiana XGIOVE nasce nel 2018 a seguito dell'incontro fra Nicolò, Giacomo, Andrea, Ludovico e Federico, che dopo centinaia di concerti ed esperienze come Contrabband, decidono di intraprendere la strada della scrittura di brani originali attraverso i quali poter esprimere la propria identità dal punto di vista personale, testuale e sonoro.
Il sound è un'intersezione fra le linee che caratterizzano i singoli componenti. I vertici più evidenti sono il rock in varie sfaccettature, il folk, con la fisarmonica a fare da padrona, e la contaminazione con vari elementi provenienti dal mondo della produzione musicale attuale. 
Il superamento delle barriere culturali, mentali, la voglia di riscatto che contrasta la paura di vivere della propria passione, l’andare oltre ad una vita progettata da altri; questi sono alcuni degli elementi presenti nei loro testi. Partecipano con la loro “Il cuore sul cortile” al Festival dell'Adriatico - Premio Alex Baroni, posizionandosi al primo posto in classifica. Il 7 Giugno 2019 conquistano il terzo posto sul podio del concorso nazionale “Sanremo Rock & Trend”.
